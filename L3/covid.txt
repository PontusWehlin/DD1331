Covid-19 är en infektionssjukdom som orsakas av viruset sars-cov-2 som tillhör virusgruppen coronavirus.[3] sars-cov-2 tillhör samma taxonomiska familj som MERS-CoV och SARS-CoV, som orsakar sjukdomarna mers respektive sars.[3][4] Flera andra virus som tillhör gruppen coronavirus är relativt harmlösa och ger vanliga förkylningar.[3][5]

Smittspridning
Covid-19 smittar mellan människor.[6] Smittan sker huvudsakligen genom så kallad droppsmitta, vilket innebär att virus överförs via droppar från luftvägarna när en infekterad person nyser, hostar, talar eller andas.[6][7] Små droppar med viruset smittar genom att de andas in eller kommer i kontakt med ögon, näsa eller mun.[6][7] Sars-cov-2 kan också spridas genom kontaktsmitta, till exempel genom kontakt med kontaminerade ytor.[6]

Det råder ingen vetenskaplig konsensus om huruvida viruset som orsakar covid-19 också kan spridas genom så kallad luftburen smitta, där viruspartiklar kan färdas långa sträckor genom luften, även om en hel del omständigheter pekar på att detta är möjligt.[1][8][9][10][11][12] Vissa forskare hävdar att fenomenet superspridning, dvs. då en eller ett fåtal smittade personer kan sprida smittan till ett stort antal andra vid ett och samma tillfälle, enbart kan förstås om man också accepterar att viruset kan spridas luftburet.[13][14]

Det förekommer även att personer utan symptom smittar andra personer.[6][7] En del av dessa får symptom senare medan andra aldrig får några symptom.[7] Det är okänt i vilken utsträckning helt asymptomatiska personer bidrar till smittspridningen.[7] Personer som får symptom tros vara mest smittsamma omkring två dagar innan de får symptom, men kan vara smittsamma en längre period.[7]